18 Mayıs 2018 tarih ve 30425 sayılı Resmî Gazete'de yayımlanan 7141 sayılı Kanun ile kurulan Eskişehir Teknik Üniversitesi, bilim, kültür ve aynı zamanda  bir gençlik kenti olan Eskişehir'in merkezinde yer alan 2 yerleşkede 5 Fakülte, 2 Meslek Yüksekokulu ve 3 Enstitü'den oluşmaktadır.
Eskişehir Teknik Üniversitesi, en son teknolojik olanaklarla donatılmış birimlerinde, her biri alanındaki gelişmeleri takip eden ve tüm zamanını öğrencileriyle paylaşan geniş öğretim kadrosuyla, öğrencilerini yaratıcı ve dinamik eğitim ortamlarında, geleceğe en donanımlı ve rekabet edebilir olarak hazırlamak üzere çalışmaktadır.Eskişehir Teknik Üniversitesi'nin güvenli ve çağdaş yerleşkelerinde bir öğrenci için gerekli olan hemen hemen her olanak bulunmaktadır. 315.000'den fazla basılı kaynağın yanı sıra birçok e-kaynağa da ulaşmanın mümkün olduğu Anadolu Üniversitesi'nin Yunus Emre Kampüsü'ndeki Merkez Kütüphane, haftanın her günü öğrencilere 24 saat hizmet vermekte ve Eskişehir Teknik Üniversitesi öğrencileri ve personeli de kütüphanenin olanaklarından yararlanabilmektedir.
12.330 m2 alana yayılmış olan Merkez Kütüphane'de, öğrencilerimiz kendi çalışma biçimlerine uygun ortamları kullanabilmektedir. Öğrencilerimiz, Anadolu Üniversitesi'nin Yunus Emre Yerleşkesi'nde bulunan sinema, tiyatro, konser ve sergi salonlarında kültürel ve sanatsal etkinlikleri izleyebilmekte, sanatçılarla yapılan söyleşilere ve etkinliklere katılabilmektedir. Öğrencilerimiz İki Eylül Yerleşkesi'ndeki ve Anadolu Üniversitesi'nin Yunus Emre Yerleşkesi'ndeki tüm spor tesislerinden yararlanabilmektedir. Üniversitemiz öğrencilerine öğle yemeği servisi de sunulmaktadır.